---
layout: default
title: "Vårtecken"
---

En dag när jag har varit ute och kommit tillbaka, ser jag att en ölburk, en mycket ful ölburk, ligger i planteringarna framför huset intill prydnadsbusken _Little Princess_ och tulpanerna _Verona_.  
<span>Jag orkar inte ta upp den.</span>

 Jag står ett tag och föreställer mig hur det gick till när den hamnade där.  Jag ser en person gå förbi och nonchalant slänga den där, utan att tänka på att den hamnar mitt bland _Veronatulpanerna_. Jag ser framför mig att personen ifråga istället för att promenera förbi, kanske snarare har kört förbi i en av de epatraktorer som brukar slira omkring här i periferin på fredagskvällarna, att personen skrattat rått, öppnat fönsterrutan och kastat ut burken utan att bry sig om att den skulle landa bland _Veronatulpanerna_. Jag ser att _Veronatulpanerna_ har börjat komma upp ur jorden, som om de trodde att de vore planterade i någon av Innsbrucks vackra vårplanteringar i parken där pensionärerna spelar schack.
 
 Jag står alltså där tillsammans med _Little Princess_ och _Veronatulpanerna_ och försöker föreställa mig hur jag, trött efter vintern,  tusen år gammal, någonsin ska ha ork att plocka upp burken, och hur jag, förutom att plocka upp denna enstaka burk, ska ha ork att plocka upp alla de andra burkar och flaskor som säkert ligger i buskagen. Ibland en _Smirnoff Ice_, ibland en dansk ölburk som inte går att panta. Ibland en sådan där burk som den som nu ligger framför huset.
 <span>Jag går in.</span>



